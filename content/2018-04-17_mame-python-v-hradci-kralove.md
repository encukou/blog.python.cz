Title:  Máme Python v Hradci Králové
Date: 2018-04-17 21:33:00
Author: Ivana Brabcová

A je to tu: 25. březen! Den velkých očekávání, lehké nervozity a brzkého vstávání. (Na tuto neděli nám totiž připadla zmněna času, ale nebojte se, nebudu tu toto téma diskutovat.)

Vezměme to pěkně po pořádku. Začátek celého příběhu může znít trochu lacině, neboť za ním stojí moje touha vyzkoušet si programování. Shodou okolností a náhod jsem před časem, kdy jsem ještě pobývala v Praze, narazila na kurzy PyLadies, které jsem absolvovala. Uplynulo pár měsíců a život, respektive pracovní příležitost, mě odvála zpět do rodných východních Čech.
PyLadies a pythoní komunita byla najednou trošku z ruky.
A proto jsem se jednou na jednom workshopu, který byl věnovaný Pythonu, zeptala: „Co by obnášelo vytvořit PyLadies kurz v Hradci?“ Odpověď na tuto otázku zněla jednoduše: „Za prvé, je třeba sehnat kouče, dále prostory a v neposlední řadě účastníky.“ Plán zněl jasně a tak jsem zacala plnit jednotlivé body z uvedeného seznamu.
A výsledek se dostavil poslední březnovou neděli.
Nutno podotknout, že kromě psaní emailů, oslovování potenciálních koučů, hledání prostorů a tak dále a tak dále, tu svoji významnou roli sehrála podpora a rady od zkušené organizátorky PyLadies Zuzky Válkové a především nadšení Petra Viktorina, který připravil náplň a materiály pro kurz a stal se jeho hlavním lektorem.

Je to tady!
-----------

Poslední březnová neděle v Hradci Králové patřila začátečníkům, kteří měli zájem o programování v jazyce Python. Celá akce měla dva hlavní cíle, které jsem již v úvodu naznačila.
V první řadě seznámit zájemce a začátečníky s programovacím jazykem Python. Dát jim možnost nahlédnout pod pokličku programování, ukázat co obnáší a podpořit je v jejich prvních krůčcích.
Druhým, neméně důležitým cílem bylo nadchnout kouče pro koučování, protože většina z nich neměla s touto rolí žádné zkušenosti.

Jdeme na to!
------------

V neděli ráno jsem se sešili na Gymnáziu Boženy Němcové, které nám na akci poskytlo zázemí. V plánu bylo vyzkoušet si programování na atraktivním úkolu grafické hry - „Had“.
Dopolední část byla za měřena na základy práci s příkazovou řádku a základním stavebním kamenům Pythonu jako jsou příkazy if, while, funkce, seznamy, <var>n</var>-tice a třídy pro náš první program.
Odpolední část byla věnována úvodu do Pygletu, kreslení hada a jeho rozpohybování.

A co na to účastníci?
---------------------

> Kurz byl super. Představil mi základní mechaniky programování. Určitě jsem nečekala, že z nás budou za jeden den programátoři, ale vytvoření si vlastní hry bylo skvělou motivací do dalších studií a pokusů-omylů v Pythonu.

– Jana M.

> Ahoj, workshop předčil moje očekávání. Jednoduchou formou nás lektor naučil naprogramovat hru. Vše se dalo pochopit. Pokud jsme byli ve skluzu, měli jsme kouče, který nám poradil. Fakt skvělí. Podpůrná atmosféra. Děkuji moc za příležitost nahlédnout do programovacího jazyka Python. Ráda se zúčastním dalšího kurzu.

– Iva Č.

> Byl jsem nadšený. Z pojetí kurzu, přátelské atmosféry i z celkového fungování komunity kolem Pyladies. Byl to jeden z nejprofesionálněji odvedených kurzů na kterých jsem byl, což se, pro mnohé překvapivě, nevylučuje s tím, že je organizován na komunitní, dobrovolnické bázi a zdarma.

– Robert H.


Pár slov závěrem
----------------

V první řadě poděkování, všem! Na kurzu panovala příjemná a přátelská atmosféra, ze které si každý něco odnesl. Nové vědomosti, motivaci a především smysluplně strávný čas.
Těší mě, že kurz měl úspěch nejen u účastníků, ale také u koučů, kterým se jejich role líbila a odnesli si nové zkušenosti a zážitky. Obvykle je těžké se rozloučit, ale myslím, že v tomto případě se vlastně o loučení a závěr tak úplně nejedná. Z ohlasů na obou stranách totiž soudím, že tenhle závěr by mohl odstarotvat něco nového.

Držte nám palce!

Máte-li zájem získávat více informací o pythoním dění v Hradci Králové můžete nás sledovat na [stránkách Facebooku](https://www.facebook.com/groups/pythonhradeckralove/).

![ilustrační obrázek]({static}/images/imgl9364.jpg)

![ilustrační obrázek]({static}/images/imgl9395.jpg)

![ilustrační obrázek]({static}/images/imgl9403.jpg)
